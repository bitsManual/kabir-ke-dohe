# कबीर के दोहों का संग्रह — 151 to 200

**[१५१]**. **कबीरा संग्ङति साधु की, जौ की भूसी खाय। \
खीर खाँड़ भोजन मिले, ताकर संग न जाय ॥**

**भावार्थ** - कबीर जी कहते हैं कि साधु की संगति में जौ कि भूसी खाकर रहना उत्तम है, परंतु दुष्ट की संगति में खांड़ मिश्रित खीर खाकर भी रहना अच्छा नहीं।

---

**[१५२]**. **एक ते जान अनन्त, अन्य एक हो आय। \
एक से परचे भया, एक बाहे समाय ॥**

**भावार्थ** - कबीर दास जी कहते हैं कि हम सब उस एक परमात्मा के ही अंश हैं, उसी से अनेक हुये हैं। और पुनः सब एक ही हो जाएंगे अर्थात उसी में विलीन हो जाएंगे।

---

**[१५३]**. **कबीरा गरब न कीजिए, कबहूँ न हँसिये कोय। \
अजहूँ नाव समुद्र में, ना जाने का होय ॥**

**भावार्थ** - कबीरदास जी कहते हैं कि मनुष्य को कभी भी अपने ऊपर गर्व (घमंड)नहीं करना चाहिए और कभी भी किसी का उपहास नहीं करना चाहिए, क्योंकि आज भी हमारी नाव समुद्र में है। पता नहीं क्या होगा (डूबती है या बचती है)।

---

**[१५४]**. **कबीरा कलह अरु कल्पना, सतसंगति से जाय। \
दुख बासे भागा फिरै, सुख में रहै समाय ॥**

**भावार्थ** - संतों की संगति में रहने से मन से कलह एवं कल्पनादिक आधि-व्याधियाँ नष्ट हो जाती हैं तथा साधुसेवी व्यक्ति के पास दुख आने का साहस नहीं करता है वह तो सदैव सुख का उपभोग करता रहता है।

---

**[१५५]**. **कबीरा संगति साधु की, जित प्रीत कीजै जाय। \
दुर्गति दूर वहावति, देवी सुमति बनाय ॥**

**भावार्थ** - कबीर जी कहते हैं कि साधु की संगति नित्य ही करनी चाहिए। इससे दुर्बुद्धि दूर होके सुमति प्राप्त होती है।

---

**[१५६]**. **कबीरा संगत साधु की, निष्फल कभी न होय। \
होमी चन्दन बासना, नीम न कहसी कोय ॥**

**भावार्थ** - साधु की संगति कभी निष्फल नहीं जाती है, चन्दन के हवन से उत्पन्न वास को नीम की वास कोई नहीं कह सकता है।

---

**[१५७]**. **को छूटौ इहिं जाल परि, कत फुरंग अकुलाय। \
ज्यों-ज्यों सुरझि भजौ चहै, त्यों-त्यों उरझत जाय ॥**

**भावार्थ** - इस संसार बंधन से कोई नहीं छूट सकता। पक्षी जैसे-जैसे सुलझ कर भागना चाहता है। तैसे ही तैसे वह उलझता जाता है।

---

**[१५८]**. **कबीरा सोया क्या करे, उठि न भजे भगवान। \
जम जब घर ले जाएँगे, पड़ा रहेगा म्यान ॥**

**भावार्थ** - कबीरदास जी कहते हैं कि हे जीव सोकर क्या करेगा उठकर भगवान का थोड़ा-सा भजन कर ले नहीं तो अंत समय आ जाने पर यम के दूत तुझको ले जाएंगे और जो शरीर तू अब हृष्ट-पुष्ट कर रहा है यह शरीर म्यान की तरह पड़ा रह जाएगा।

---

**[१५९]**. **काह भरोसा देह का, बिनस जात छिन मारहिं। \
साँस-साँस सुमिरन करो, और यतन कछु नाहिं ॥**

**भावार्थ** - कबीरदास जी कहते हैं कि इस पंच तत्व शरीर का क्या भरोसा है किस क्षण इसके अंदर रहने वाली प्राण वायु इस शरीर को छोड़कर चली जावे। इसलिए जितनी बार यह सांस तुम लेते हो दिन में उतनी बार भगवान के नाम का स्मरण करो कोई यत्न नहीं है।

---

**[१६०]**. **काल करे से आज कर, सबहि सात तुव साथ। \
काल काल तू क्या करे काल काल के हाथ ॥**

**भावार्थ** - जो कार्य, हे प्राणी कल करने का विचार है उसको अभी कर, नहीं तो हे प्राणी जाने किस समय मृत्यु आकर घेर ले और उस समय पश्चाताप करना निरर्थक होगा अर्थात जो कार्य करना है इस संसार में उसको शीघ्र कर ले नहीं तो समय निकल जाने पर फिर कुछ नहीं कर सकेगा।

---

**[१६१]**. **काया काढ़ा काल घुन, जतन-जतन सो खाय। \
काया बह्रा ईश बस, मर्म न काहूँ पाय ॥**

**भावार्थ** - काष्ठ रूपी काया को काल रूपी धुन भिन्न-भिन्न प्रकार से खा रहा है। शरीर के अंदर हृदय में भगवान स्वयं विराजमान है, इस बात को कोई बिरला ही जानता है।

---

**[१६२]**. **कहा कियो हम आय कर, कहा करेंगे पाय। \
इनके भये न उतके, चाले मूल गवाय ॥**

**भावार्थ** -कबीरदास जी कहते हैं, कि जीव जब आता है तब वह अकारण की चीजों में व्यस्त रहता है, फिर जब उसका अंतिम समय आता है तब उसे ईश्वर भजन की चिंता होने लगती है। तब वह सोचता है कि अब समय नहीं है। इस प्रकार न उसे मोक्ष की प्राप्ति होती है फलतः वह नरक में जाता है।

---

**[१६३]**. **कुटिल बचन सबसे बुरा, जासे होत न हार। \
साधु वचन जल रूप है, बरसे अम्रत धार ॥**

**भावार्थ** - कठोर वचन सबसे बुरी वस्तु है, यह मनुष्य के शरीर को जलाकर राख के समान कर देता है। सज्जनों के वचन जल के समान शीतल होते हैं। जिनको सुनकर अमृत की वर्षा हो जाती है।

---

**[१६४]**. **कहता तो बहूँना मिले, गहना मिला न कोय। \
सो कहता वह जान दे, जो नहीं गहना कोय ॥**

**भावार्थ** - कबीर दास जी कहते हैं कि प्रवचन देने वाले तो बहुत मिलते हैं, लेकिन उन पर अमल करने वाला कोई नहीं मिला। इसलिए जो अपने ज्ञान या प्रवचन पर खुद अमल ना करता हो सिर्फ दूसरे को उनके बारे में बताता हो, उन पर आपको भी अमल नहीं करना चाहिए।

---

**[१६५]**. **कबीरा मन पँछी भया, भये ते बाहर जाय। \
जो जैसे संगति करै, सो तैसा फल पाय ॥**

**भावार्थ** - कबीर दास जी कहते हैं, मन एक पंछी की तरह होता है, वह वैसा ही फल खाता है, जिस प्रकार के पेंड पर बैठता है। ठीक उसी प्रकार मनुष्य जिस प्रकार की संगति करेगा उसका हृदय भी उसी प्रकार के कर्मो को बढ़ावा देगा।

---

**[१६६]**. **कबीरा लोहा एक है, गढ़ने में है फेर। \
ताहि का बखतर बने, ताहि की शमशेर ॥**

**भावार्थ** - कबीर दास जी कहते हैं, लोहा एक ही होता है बस उसे बनाने का फर्क होता है। क्योंकि उसी लोहे से बख्तर बनता है और उसी लोहे से तलवार। आप अपने मन को ईश्वर के स्मरण में लगा सकते हैं या फिर उसे बुरे कामों में भी लगा सकते हैं।

---

**[१६७]**. **कहे कबीर देय तू, जब तक तेरी देह। \
देह खेह हो जाएगी, कौन कहेगा देह ॥**

**भावार्थ** -कबीरदास जी कहते हैं कि जब तक तू जीवित है तब तक दान दिये जा। प्राण निकलने पर यह शरीर मिट्टी हो जाएगा तब इसको देह कौन कहेगा।

---

**[१६८]**. **करता था सो क्यों किया, अब कर क्यों पछिताय। \
बोया पेड़ बबूल का, आम कहाँ से खाय ॥**

**भावार्थ** - कबीर दास जी कहते हैं, कि कार्य को सोच विचार कर करना चाहिए, जिस प्रकार बबूल का पेड़ बो कर आम खाने की इच्छा की जाय वह निष्फल रहेगी बगैर विचारे कार्य करके फिर क्यूँ पछता रहे हो।

---

**[१६९]**. **कस्तूरी कुन्डल बसे, म्रग ढ़ूंढ़े बन माहिं। \
ऐसे घट-घट राम है, दुनिया देखे नाहिं ॥**

**भावार्थ** - कबीर दास जी कहते हैं, कस्तूरी हिरण की नाभि में ही विद्यमान होता है लेकिन हिरण अज्ञानता के कारण उसे अन्यत्र ढूँढता है, उसी प्रकार ये मनुष्य भी अज्ञान है जो ईश्वर को देवालयों, मंदिरों में ढूंढते हैं, जबकि ईश्वर उनके अंदर ही विद्यमान होता है। उसे पहचानने की आवश्यकता है।

---

**[१७०]**. **कबीरा सोता क्या करे, जागो जपो मुरार। \
एक दिना है सोवना, लांबे पाँव पसार ॥**

**भावार्थ** - कबीर अपने को संबोधित करते हुए कहते हैं कि हे कबीर! तू सोने में समय क्यों नष्ट करता है। उठ तथा भगवान कृष्ण का स्मरण कर और अपने जीवन को सफल बना। एक दिन इस शरीर को त्याग कर तो सोना ही है। अर्थात इस संसार को छोड़ कर जाना ही है।

---

**[१७१]**. **कागा काको घन हरे, कोयल काको देय। \
मीठे शब्द सुनाय के, जग अपनो कर लेय ॥**

**भावार्थ** - कागा किसका धन हरता है जिससे संसार उससे नाराज रहता है और क्या कोयल किसी को अपनी धुन देती है वह तो केवल अपनी मधुर (शब्द) ध्वनि सुनाकर संसार को मोहित कर लेती है। इसी प्रकार मनुष्य को भी सदैव मीठी बोली का प्रयोग करना चाहिए।

---

**[१७२]**. **कबिरा सोई पीर है, जो जा नैं पर पीर। \
जो पर पीर न जानइ, सो काफिर के पीर ॥**

**भावार्थ** - कबीरदास जी कहते हैं कि वही सच्चा पीर (साधु) है जो दूसरों की पीर (आपत्तियों) को भली प्रकार समझता है जो दूसरों की पीर को नहीं समझता वह बेपीर एवं काफिर होता है।

---

**[१७३]**. **कबिरा मनहि गयन्द है, आकुंश दै-दै राखि। \
विष की बेली परि रहै, अम्रत को फल चाखि ॥**

**भावार्थ** - कबीरदास जी कहते हैं कि मन हाथी के समान है उसे अंकुश की मार से अपने कब्जे में रखना चाहिए इसका फल विष के प्याले को त्याग कर अमृत के फल के पाने के समान होता है।

---

**[१७४]**. **कबीर यह जग कुछ नहीं, खिन खारा मीठ। \
काल्ह जो बैठा भण्डपै, आज भसाने दीठ ॥**

**भावार्थ** - कबीरदास जी कहते हैं कि यह संसार नाशवान है क्षण भर को कटु तथा क्षण भर को मधु प्रतीत होता है। जिस प्रकार कि कल कोई व्यक्ति मण्डप में बैठा हो और आज उसे शमशान देखना पड़े।

---

**[१७५]**. **कबिरा आप ठगाइए, और न ठगिए कोय। \
आप ठगे सुख होत है, और ठगे दुख होय ॥**

**भावार्थ** - कबीरदास जी कहते हैं कि स्वयम को ठगना उचित है। किसी को ठगना नहीं चाहिए। अपने ठगने से सुख प्राप्त होता है और औरों को ठगने से अपने को दुख होता है।

---

**[१७६]**. **कथा कीर्तन कुल विशे, भव सागर की नाव। \
कहत कबीरा या जगत, नाहीं और उपाय ॥**

**भावार्थ** - कबीर दास जी कहते हैं, भगवान की कथा, भजन, स्मरण ही भव सागर की नाव हैं। भव सागर पार करने अर्थात मुक्ति का इसके अतिरिक्त कोई उपाय नहीं है।

---

**[१७७]**. **कबिरा यह तन जात है, सके तो ठौर लगा। \
कै सेवा कर साधु की, कै गोविंद गुनगा ॥**

**भावार्थ** - कबीर दास जी कहते हैं, यह जीवन (शरीर) दिन प्रति दिन जा रहा है, इसको संतों की सेवा और भगवान के स्मरण, भजन इत्यादि सही कामों में अभी ठौर लगा लो।

---

**[१७८]**. **कलि खोटा सजग आंधरा, शब्द न माने कोय। \
चाहे कहूँ सत आइना, सो जग बैरी होय ॥**

**भावार्थ** - यह कलयुग खोटा है और सारा जग अंधा है मेरी बात कोई नहीं मानता, बल्कि जिसको भली बात बताया हूँ वह मेरा बैरी हो जाता है।

---

**[१७९]**. **केतन दिन ऐसे गए, अन रुचे का नेह। \
अवसर बोवे उपजे नहीं, जो नहिं बरसे मेह ॥**

**भावार्थ** - बिना प्रेम की भक्ति के वर्ष बीत गया तो ऐसी भक्ति से क्या लाभ जैसे बंजर जमीन में बोने से फल नहीं होता चाहे कितना ही मेह बरसे ऐसे ही बिना प्रेम की भक्ति फलदायक नहीं होती।

---

**[१८०]**. **कबीर जात पुकारया, चढ़ चन्दन की डार। \
वाट लगाए ना लगे फिर क्या लेत हमार ॥**

**भावार्थ** - कबीर दास जी कहते हैं कि मैंने चन्दन की डाली पर चढ़ बहुत से लोगों को पुकारकर ठीक रास्ता बताया परंतु जो ठीक रास्ते पर नहीं आता वह ना आवे! हमारा क्या लेता है।अर्थात जो व्यक्ति सही रास्ते का अनुसरण नहीं करते है उसमें उनकी हानि है, मेरा कर्तव्य था सही दिशा दिखाना वह मैंने कर दिया है।

---

**[१८१]**. **कबीरा खालिक जागिया, और ना जागे कोय। \
जाके विषय विष भरा, दास बन्दगी होय ॥**

**भावार्थ** - कबीरदास जी कहते हैं कि इस संसार में या तो परमात्मा जागता है या ईश्वर का भजन करने वाला या पापी जागता है, और कोई नहीं जागता।

---

**[१८२]**. **गाँठि न थामहिं बाँध ही, नहिं नारी सो नेह। \
कह कबीर वा साधु की, हम चरनन की खेह ॥**

**भावार्थ** - कबीरदास जी कहते हैं कि जो साधु पुरुष धन का गठबंधन नहीं करते हैं तथा जो स्त्री से नेह नहीं करते हैं, हम तो ऐसे साधु के चरणों की धूल के समान हैं।

---

**[१८३]**. **खेत न छोड़े सूरमा, जूझे को दल माँह। \
आशा जीवन मरण की, मन में राखे नाँह ॥**

**भावार्थ** - जो वीर है वह दो सेनाओं के बीच में भी लड़ता रहेगा। उसे अपने मरने की चिंता नहीं रहती है। वह कभी भी मैदान कायरता से नहीं छोड़ेगा।

---

**[१८४]**. **चन्दन जैसा साधु है, सर्पहि सम संसार। \
वाके अग्ङ लपटा रहे, मन मे नाहिं विकार ॥**

**भावार्थ** - कबीर दास जी कहते हैं यह संसार सर्प की भांति विषधर है और साधू चन्दन के पेंड जैसा है। जैसे चन्दन के पेंड पर सर्प लिपटे रहते हैं लेकिन चन्दन के पेंड पर उस विश का कोई भी प्रभाव नहीं पड़ता है, उसी प्रकार साधुओं पर समाज के विष से कोई विकार उत्पन्न नहीं होता है।

---

**[१८५]**. **घी के तो दर्शन भले, खाना भला न तेल। \
दाना तो दुश्मन भला, मूरख का क्या मेल ॥**

**भावार्थ** - तेल खाने से घी के दर्शन करना ही उत्तम है। मूर्ख मित्र रखना खराब है तथा बुद्धिमान शत्रु अच्छा है। मूर्ख में ज्ञान न होने के कारण जाने कब धोखा दे दे, परंतु चतुर वैरी हानि पहूँचाएगा उसमें चतुराई अवश्य चमकती होगी।

---

**[१८६]**. **गारी ही सो ऊपजे, कलह कष्ट और भींच। \
हारि चले सो साधु हैं, लागि चले तो नीच ॥**

**भावार्थ** - कबीर दास जी कहते हैं, गाली यानि दुर्वचन से ही कलह, कष्ट और मृत्यु जैसी समस्याएं उत्पन्न हो जाती है, इन दुर्वचनों को सुनकर जो हार मानकर चला जाये वह साधु है, और जो इन गालियों को सुनकर गाली देने लगे वह नीच है।

---

**[१८७]**. **चलती चक्की देख के, दिया कबीरा रोय। \
दुइ पट भीतर आइके, साबित बचा न कोय ॥**

**भावार्थ** - चलती हुई चक्की को देखकर कबीर रोने लगे कि दोनों पाटों के बीच में आकर कोई भी दाना साबुत नहीं बचा अर्थात इस संसार रूपी चक्की से निकलकर कोई भी प्राणी अभी तक निष्कलंक (पापरहित) नहीं गया है।

---

**[१८८]**. **जा पल दरसन साधु का, ता पल की बलिहारी। \
राम नाम रसना बसे, लीजै जनम सुधारि ॥**

**भावार्थ** - जिस घड़ी साधु का दर्शन हो उसे श्रेष्ठ समझना चाहिए। और रामनाम को रटते हुए अपना जन्म सुधारना चाहिए।

---

**[१८९]**. **जब लग भक्ति से काम है, तब लग निष्फल सेव। \
कह कबीर वह क्यों मिले, नि:कामा निज देव ॥**

**भावार्थ** - जब तक भक्ति स्वार्थ के लिए है तब तक ईश्वर की भक्ति निष्फल है। इसलिए भक्ति निष्काम करनी चाहिए। कबीर जी कहते हैं कि इच्छारहित भक्ति में भगवान के दर्शन होते हैं।

---

**[१९०]**. **जो तोकूं काँटा बुवै, ताहि बोय तू फूल। \
तोकू फूल के फूल है, बाँकू है तिरशूल ॥**

**भावार्थ** - कबीर दास जी कहते हैं, जो तेरे रास्ते में कांटे बोये उसके लिए भी तुम्हें फूल बोना चाहिए। तुझको फूल के फूल ही मिलेंगे और जिसने तेरे रास्ते मे कांटे बोये हैं उसको त्रिशूल की भांति चुभने वाले कांटे मिलेंगे। अर्थात मनुष्य को सबके लिए भला ही करना चाहिए, जो तुम्हारे लिए बुरा करेंगे वह स्वयं अपने दुष्कर्मों का फल पाएंगे।

---

**[१९१]**. **जा घट प्रेम न संचरे, सो घट जान समान। \
जैसे खाल लुहार की, साँस लेतु बिन प्रान ॥**

**भावार्थ** - जिस आदमी के हृदय में प्रेम नहीं है वह श्मशान के सदृश्य भयानक एवं त्याज्य होता है। जिस प्रकार के लुहार की धौंकनी की भरी हुई खाल बगैर प्राण के साँस लेती है उसी प्रकार उस आदमी का कोई महत्व नहीं है।

---

**[१९२]**. **ज्यों नैनन में पूतली, त्यों मालिक घर माहिं। \
मूर्ख लोग न जानिए, बहर ढ़ूंढ़त जांहि ॥**

**भावार्थ** - जिस प्रकार नेत्रों के अंदर पुतली रहती है और वह सारे संसार को देख सकती है, किन्तु अपने को नहीं उसी तरह भगवान हृदय में विराजमान है और मूर्ख लोग बाहर ढूँढ़ते फिरते हैं।

---

**[१९३]**. **जाके मुख माथा नहीं, नाहीं रूप कुरूप। \
पुछुप बास तें पामरा, ऐसा तत्व अनूप ॥**

**भावार्थ** - निराकार ब्रह्म का कोई रूप नहीं है वह सर्वत्र व्यापक है न वह विशेष सुंदर ही है और न कुरूप ही है वह अनूठा तत्व पुष्प की गन्ध से पतला है।

---

**[१९४]**. **जहाँ आप तहाँ आपदा, जहाँ संशय तहाँ रोग। \
कह कबीर यह क्यों मिटैं, चारों बाधक रोग ॥**

**भावार्थ** - जहाँ पर भाव है वहाँ पर आपत्तियां हैं। और जहाँ संशय है वहाँ पर रोग होता है। कबीरदास जी कहते हैं कि ये चारों बलिष्ट रोग कैसे मिटें। अर्थात भगवान के स्मरण करने से नष्ट हो जाते हैं।

---

**[१९५]**. **जाति न पूछो साधु की, पूछि लीजिए ज्ञान। \
मोल करो तलवार का, पड़ा रहन दो म्यान ॥**

**भावार्थ** - कबीरदास कहते हैं कि संतजन (साधु) की जाति मत पूछो, यदि पूछना ही है तो उनके ज्ञान के बारे में पूछ लो। तलवार को खरीदते समय सिर्फ तलवार का ही मोल-भाव करो, उस समय . तलवार रखने के कोष को पड़ा रहने दो। उसका मूल्य नहीं किया जाता।

---

**[१९६]**. **जल की जमी में है रोपा, अभी सींचें सौ बार। \
कबिरा खलक न तजे, जामे कौन वोचार ॥**

**भावार्थ** - कबीर कहते हैं कि जब तूने धरती में जहर को बोया हैं तो सागर से अमृत खीचने से भी कोई लाभ नहीं होने वाला। दुष्ट अपनी दुष्टता कहाँ छोड़ सकता हैं उसमे सोचने विचारने की शक्ति कहाँ होती हैं।

---

**[१९७]**. **जहाँ ग्राहक तँह मैं नहीं, जँह मैं गाहक नाय। \
बिको न यक भरमत फिरे, पकड़ी शब्द की छाँय ॥**

**भावार्थ** - कबीर जी कहते हैं कि जिस स्थान पर ग्राहक है वहाँ मैं नहीं हूँ और जहाँ मैं हूँ वहाँ ग्राहक नहीं, यानि मेरी बात को मानने वाले लोग नहीं हैं, बस लोग बिना ज्ञान के भरमाते फिरते हैं।

---

**[१९८]**. **झूठे सुख को सुख कहै, मानता है मन मोद। \
जगत चबेना काल का, कुछ मुख में कुछ गोद ॥**

**भावार्थ** - झूठे सुख को सुख माना करते हैं तथा अपने में बड़े प्रसन्न होते हैं, वह नहीं जानते कि मृत्यु के मुख में पड़ कर आधे तो नष्ट हो गए और आधे हैं वह भी और नष्ट हो जाएंगे। भाव यह है कि कबीरदास जी कहते हैं कि मोहादिक सुख को सुख मत मान और मोक्ष प्राप्त करने के लिए भगवान का स्मरण कर। भगवत भजन में ही वास्तविक सुख है।

---

**[१९९]**. **जो तु चाहे मुक्ति को, छोड़ दे सबकी आस। \
मुक्त ही जैसा हो रहे, सब कुछ तेरे पास ॥**

**भावार्थ** - परमात्मा का कहना है अगर तू मुक्ति चाहता है तो मेरे सिवाय सब आस छोड़ दे और मुझ जैसा हो जा फिर तुझे कुछ परवाह नहीं रहेगी।

---

**[२००]**. **जो जाने जीव आपना, करहीं जीव का सार। \
जीवा ऐसा पाहौना, मिले न दीजी बार ॥**

**भावार्थ** - यदि तुम समझते हो कि यह जीव हमारा है तो उसे राम-नाम से भी भर दो क्योंकि यह ऐसा मेहमान हो जो दुबारा मिलना मुश्किल है।

---

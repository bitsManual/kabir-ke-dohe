# संत कबीर जी के दोहों का संग्रह — 01 to 50

१. **दुख में सुमरिन सब करे, सुख में करे न कोय। \
जो सुख में सुमरिन करे, दुख काहे को होय॥**

> **भावार्थ** - कबीर दास जी कहते हैं, कि दुःख में भगवान का स्मरण तो सभी करते हैं, सुख में कोई याद नहीं करता है। यदि सुख में भी भगवान का स्मरण किया जाये तो दुःख होगा ही क्यों।

२. **तिनका कबहुँ न निंदिये, जो पाँयन तर होय। \
कबहुँ उड़ आँखिन परे, पीर घनेरी होय॥**

> **भावार्थ** - तिनका अगर पैर के नीचे है तब भी उसे सूक्षम (तुच्छ) नहीं समझना चाहिए। अगर वह उड़ करके आँख मे चला जाये तो बहुत ही पीड़ा होती है।

३. **माला फेरत जुग भया, फिरा न मन का फेर। \
कर का मन का डार दें, मन का मनका फेर॥**

> **भावार्थ** - कोई व्यक्ति लम्बे समय तक हाथ में लेकर मोती की माला तो घुमाता है, पर उसके मन का भाव नहीं बदलता, उसके मन की हलचल शांत नहीं होती। कबीर की ऐसे व्यक्ति को सलाह है कि हाथ की इस माला को फेरना छोड़ कर मन के मोतियों को बदलो या फेरो।

४. **गुरु गोविन्द दोनों खड़े, काके लागूं पाँय। \
बलिहारी गुरु आपनो, गोविंद दियो बताय॥**

> **भावार्थ** - कबीर दास जी इस दोहे में गुरु की महिमा बताते हुए कहते है, गुरु और गोविंद अर्थात भगवान आपके सामने खड़े हों, तब आपको पहले गुरु के चरण स्पर्श करने चाहिए, क्योंकि उस गुरु ने ही आपको भगवान तक पहुंचने का मार्ग बताया है, गुरु कृपा से ही आप भगवान तक पहुंचे हैं।

५. **बलिहारी गुरु आपनो, घड़ी-घड़ी सौ सौ बार। \
मानुष से देवत किया करत न लागी बार॥**

> **भावार्थ** - कबीर दास जी इस दोहे में गुरु महिमा बताते हुए कहते हैं, मैं जीवन का प्रत्येक क्षण गुरु पर सैकड़ों बार न्यौछावर करता हूँ, क्यूंकि उनकी कृपा से बिना विलम्ब मुझे मनुष्य से देवता बना दिया।

६. **कबिरा माला मनहि की, और संसारी भीख। \
माला फेरे हरि मिले, गले रहट के देख॥**

> **भावार्थ** - कबीर जी कहते हैं कि माला तो मन की ही होती है बाकी तो सभी लोक दिखावा है। अगर माला फेरने से भगवान मिलता हो तो रहट के गले को देख, कितनी बार माला फिरती है। दिल की माला फिरने से ही भगवान मिलता है।

७. **सुख में सुमिरन ना किया, दु:ख में किया याद। \
कह कबीर ता दास की, कौन सुने फरियाद॥**

> **भावार्थ** - कबीर दास जी कहते हैं जब मनुष्य के जीवन में सुख आता हैं, तब वो ईश्वर को याद नहीं करता लेकिन जैसे ही दुःख आता हैं, वो दौड़ा दौड़ा ईश्वर के चरणों में आ जाता हैं। फिर आप ही बताये कि ऐसे भक्त की पीड़ा को कौन सुनेगा।

८. **साईं इतना दीजिये, जा में कुटुम समाय। \
मैं भी भूखा न रहूँ, साधु ना भूखा जाय॥**

> **भावार्थ** - कबीर दास जी ईश्वर से कहते है कि आप मुझे केवल इतना दीजिये कि जिससे मेरे और मेरे परिवार की गुजर बसर हो जाये। और मेरे घर से कोई भी साधु संत भुखा न जाये।

९. **लूट सके तो लूट ले, राम नाम की लूट। \
पाछे फिरे पछताओगे, प्राण जाहिं जब छूट॥**

> **भावार्थ** - कबीर दास जी कहते हैं, अभी समय है राम नाम का समरण कर लो, वरना समय निकल जाने पर पछताओगे अर्थात जब शरीर से प्राण निकल जाएंगे तब।

१०. **जाति न पूछो साधु की, पूछि लीजिए ज्ञान। \
मोल करो तलवार का, पड़ा रहन दो म्यान॥**

> **भावार्थ** - कबीरदास कहते हैं कि संतजन (साधु) की जाति मत पूछो, यदि पूछना ही है तो उनके ज्ञान के बारे में पूछ लो। तलवार को खरीदते समय सिर्फ तलवार का ही मोल-भाव करो, उस समय . तलवार रखने के कोष को पड़ा रहने दो। उसका मूल्य नहीं किया जाता।

११. **जहाँ दया तहाँ धर्म है, जहाँ लोभ तहाँ पाप। \
जहाँ क्रोध तहाँ पाप है, जहाँ क्षमा तहाँ आप॥**

> **भावार्थ** - कबीर दास जी कहते हैं कि जहाँ दया है वहीँ धर्म है और जहाँ लोभ है वहां पाप है, और जहाँ क्रोध है वहां सर्वनाश है और जहाँ क्षमा है वहाँ ईश्वर का वास होता है।

१२. **धीरे-धीरे रे मना, धीरे सब कुछ होय। \
माली सींचे सौ घड़ा, ॠतु आए फल होय॥**

> **भावार्थ** - कबीर दास जी कहते है, मन में धीरज रखने से सब कुछ होता है, अगर कोई माली किसी पेड़ को सौ घड़े पानी से सींचने लगे तब भी फल तो ऋतु आने पर ही लगेगा।

१३. **कबीरा ते नर अन्ध है, गुरु को कहते और। \
हरि रूठे गुरु ठौर है, गुरु रुठै नहीं ठौर॥**

> **भावार्थ** - कबीर दास जी कहते हैं कि वे लोग अंधे और मूर्ख हैं जो गुरु की महिमा को नहीं समझ पाते। अगर ईश्वर आपसे रूठ गया तो गुरु का सहारा है लेकिन अगर गुरु आपसे रूठ गया तो दुनियां में कहीं आपका सहारा नहीं है।

१४. **पाँच पहर धन्धे गया, तीन पहर गया सोय। \
एक पहर हरि नाम बिन, मुक्ति कैसे होय॥**

> **भावार्थ** - कबीरदास कहते हैं कि एक दिन में चौबीस घंटे होते हैं। इनमें पंद्रह घंटे काम-धंधों में बिता देते हैं, नौ घंटे सोने में। हमें हरि स्मरण करने फुरसत ही नहीं मिलती। हरि स्मरण बिना किये कोई मुक्ति कैसे पा सकते हैं? अर्थात् हरि स्मरण से ही कोई मुक्ति पा सकता है।

१५. **कबीरा सोया क्या करे, उठि न भजे भगवान। \
जम जब घर ले जायेंगे, पड़ी रहेगी म्यान॥**

> **भावार्थ** - कबीरदास जी कहते हैं की हे प्राणी! तू सोता रहता है (अपनी चेतना को जगाओ) उठकर भगवान का स्मरण कर क्यूंकि जिस समय यमदूत तुझे अपने साथ लेने आएंगे तब तेरा यह शरीर खाली म्यान की तरह पड़ा रह जाएगा।

१६. **शीलवन्त सबसे बड़ा, सब रतनन की खान। \
तीन लोक की सम्पदा, रही शील में आन॥**

> **भावार्थ** - कबीर दास जी कहते हैं, जो शील (शान्त एवं सदाचारी) स्वभाव का होता है मानो वो सब रत्नों की खान है क्योंकि तीनों लोकों की माया शीलवन्त (सदाचारी) व्यक्ति में हीं निवास करती है।

१७. **माया मरी न मन मरा, मर-मर गए शरीर। \
आशा तृष्णा न मरी, कह गए दास कबीर॥**

> **भावार्थ** - कबीर दास जी कहते हैं कि मनुष्य का मन तथा उसमे व्याप्त माया का नाश नहीं होता और उसकी आशा तथा इच्छाओं का कभी भी अन्त नहीं होता केवल दिखने वाला शरीर हीं मरता है। यही कारण है कि मनुष्य दु:ख रूपी समुद्र मे सदा गोते खाता रहता है।

१८. **माटी कहे कुम्हार से, तु क्या रौंदे मोय। \
एक दिन ऐसा आएगा, मैं रौंदूंगी तोय॥**

> **भावार्थ** - कबीर दास जी कहते हैं, मिट्टी कुम्हार से कहती है कि तू मुझे क्या रौंदता है। एक दिन ऐसा आएगा कि मै तुझे रौंदूंगी। अर्थात मृत्यु के पश्चात मनुष्य का शरीर इसी मिट्टी मे मिल जाएगा।

१९. **रात गंवाई सोय के, दिवस गंवाया खाय। \
हीना जन्म अनमोल था, कोड़ी बदले जाय॥**

> **भावार्थ** - कबीर दस जी कहते हैं, रात तो तुमने सोकर गंवा दी और दिन खाने-पीने में गंवा दिया। यह हीरे जैसा अनमोल मनुष्य रूपी जन्म को तुमने कौड़ियो मे बदल दिया।

२०. **नींद निशानी मौत की, उठ कबीरा जाग। \
और रसायन छांड़ि के, नाम रसायन लाग॥**

> **भावार्थ** - कबीरदास जी कहते हैं की हे प्राणी! उठ जाग, नींद तो मौत की निशानी है। दूसरे रसायनों को छोड़कर तू भगवान के नाम रूपी रसायनों मे मन लगा।

२१. **जो तोकु कांटा बुवे, ताहि बोय तू फूल। \
तोकू फूल के फूल है, बाकू है त्रिशूल॥**

> **भावार्थ** - कबीर दास जी कहते हैं, जो तेरे रास्ते में कांटे बोये उसके लिए भी तुम्हें फूल बोना चाहिए। तुझको फूल के फूल ही मिलेंगे और जिसने तेरे रास्ते मे कांटे बोये हैं उसको त्रिशूल की भांति चुभने वाले कांटे मिलेंगे। अर्थात मनुष्य को सबके लिए भला ही करना चाहिए, जो तुम्हारे लिए बुरा करेंगे वह स्वयं अपने दुष्कर्मों का फल पाएंगे।

२२. **दुर्लभ मानुष जन्म है, देह न बारम्बार। \
तरुवर ज्यों पत्ती झड़े, बहुरि न लागे डार॥**

> **भावार्थ** - कबीर दास जी कहते हैं, यह मनुष्य जन्म बड़ी मुश्किल से मिलता है और यह शरीर बार-बार नहीं मिलता। जिस तरह पेड़ से पत्ता झड़ जाने के बाद फिर वापस कभी डाल मे नहीं लग सकता। अतः इस दुर्लभ मनुष्य जन्म को पहचानिए और अच्छे कर्मों मे लग जाइए।

२३. **आय हैं सो जाएँगे, राजा रंक फकीर। \
एक सिंहासन चढ़ि चले, एक बँधे जात जंजीर॥**

> **भावार्थ** - कबीर दास जी कहते हैं, जो इस संसार मे आया है, उसे जाना है चाहे वह राजा हो या फकीर (कंगाल) हो। लेकिन कोई सिंहासन पर बैठ कर जाएगा और कोई जंजीरों में बंधकर जाएगा। अर्थात जिसने अच्छे कर्म किए होंगे वह सम्मान के साथ जाएगा और जिसने बुरे कर्म किए होंगे वह कष्ट के साथ जाएगा।

२४. **काल करे सो आज कर, आज करे सो अब। \
पल में प्रलय होएगी, बहुरि करेगा कब ॥**

> **भावार्थ** - कबीर दास जी कहते हैं, जो कल करना है उसे आज कर और जो आज करना है उसे अभी कर। समय और परिस्थितियाँ एक पल मे बदल सकती हैं, एक पल बाद प्रलय हो सकती हैं अतः किसी कार्य को कल पर मत टालो।

२५. **माँगन मरण समान है, मति माँगो कोई भीख। \
माँगन से तो मरना भला, यह सतगुरु की सीख॥**

> **भावार्थ** - कबीर दास जी कहते है, माँगना मरने के बराबर है इसलिए किसी से भीख मत माँगो। सतगुरु की यही शिक्षा है की माँगने से मर जाना बेहतर है अतः प्रयास यह करना चाहिये की हमे जो भी वस्तु की आवश्यकता हो उसे अपने मेहनत से प्राप्त करें न की किसी से माँगकर।

२६. **जहाँ आपा तहाँ आपदां, जहाँ संशय तहाँ रोग। \
कह कबीर यह क्यों मिटे, चारों धीरज रोग॥**

> **भावार्थ** - जहाँ मनुष्य में घमंड हो जाता है वहाँ उस पर आपत्तियाँ आने लगती हैं और जहाँ संदेह होता है वहाँ निराशा और चिंता होने लगती है। कबीरदास जी कहते हैं की यह चारों रोग धीरज से हीं मिट सकते हैं।

२७. **माया छाया एक सी, बिरला जाने कोय। \
भगता के पीछे लगे, सम्मुख भागे सोय॥**

> **भावार्थ** - कबीर दास जी कहते हैं, माया और छाया एक जैसी है इसे कोई-कोई ही जानता है यह भागने वालों के पीछे ही भागती है, और जो सम्मुख खड़ा होकर इसका सामना करता है तो वह स्वयं हीं भाग जाती है।

२८. **आया था किस काम को, तु सोया चादर तान। \
सुरत सम्भाल ए गाफिल, अपना आप पहचान॥**

> **भावार्थ** - कबीरदास जी कहते हैं की ऐ तू चादर तान कर सो रहा है, अपने होश ठीक कर और अपने आप को पहचान, तू किस काम के लिए आया था और तू कौन है? स्वयं को पहचान और अच्छे कर्म कर।

२९. **क्या भरोसा देह का, बिनस जात छिन मांह। \
साँस-सांस सुमिरन करो और यतन कुछ नांह॥**

> **भावार्थ** - कबीर दास जी कहते हैं, इस शरीर का क्या भरोसा करना, इसका तो क्षण भर में विनाश हो जाता है, इसलिए हर सांस पर हरि (भगवान) का स्मरण करो इसके अतिरिक्त कोई उपाय नहीं है।

३०. **गारी ही सों ऊपजे, कलह कष्ट और मींच। \
हारि चले सो साधु है, लागि चले सो नींच॥**

> **भावार्थ** - कबीर दास जी कहते हैं, गाली यानि दुर्वचन से ही कलह, कष्ट और मृत्यु जैसी समस्याएं उत्पन्न हो जाती है, इन दुर्वचनों को सुनकर जो हार मानकर चला जाये वह साधु है, और जो इन गालियों को सुनकर गाली देने लगे वह नीच है।

३१. **दुर्बल को न सताइए, जाकि मोटी हाय। \
बिना जीव की हाय से, लोहा भस्म हो जाय॥**

> **भावार्थ** - कबीर दास जी कहते हैं, कभी भी कमजोर व्यक्ति को सताना नहीं चाहिए क्योंकि उसकी हाय में अत्यंत शक्ति होती है, जैसे बिना जीवन वाली धौंकनी लोहे को भी भस्म कर डालती है।

३२. **दान दिए धन ना घते, नदी ने घटे नीर। \
अपनी आँखों देख लो, यों क्या कहे कबीर॥**

> **भावार्थ** - कबीर दास जी चेतावनी देते हुए कहते है, तुम अपनी आंखें खोलकर स्वयं देख लो, दान देने से धन नहीं घटता है और ना ही नदी का पानी पीने से नदी के पास पानी घटता है।

३३. **दस द्वारे का पिंजरा, तामें पंछी का कौन। \
रहे को अचरज है, गए अचम्भा कौन॥**

> **भावार्थ** - कबीर दास जी कहते हैं, यह जो शरीर है इसमें जो प्राण वायु है वह इस शरीर में होने वाले दस द्वारों से निकल सकता है। इसमें कोई अचरज की बात नहीं है। अर्थात प्रत्येक इन्द्रिय मृत्यु का कारण बन सकती है।

३४. **ऐसी वाणी बोलेए, मन का आपा खोय। \
औरन को शीतल करे, आपहु शीतल होय॥**

> **भावार्थ** - कबीर दास जी कहते हैं, कि हमेशा वाणी में मधुरता रखनी चाहिए और घमंड का त्याग करना चाहिए। जिससे औरों में भी शीतलता बनी रहे, साथ ही आपका मन भी शांत बना रहे।

३५. **हीरा वहाँ न खोलिये, जहाँ कुंजड़ों की हाट। \
बांधो चुप की पोटरी, लागहु अपनी बाट॥**

> **भावार्थ** - इस दोहे में कबीर दास जी कहते हैं, कि हीरे को कभी भी बेईमानों और चोरों की बाजार में खोलना/दिखाना भी नहीं चाहिए। वहाँ से चुपचाप अपने रास्ते निकल जाना चाहिए क्यूंकी वहाँ आपके हीरे का कोई मोल ही नहीं साझेगा, इसलिए पोटली बंधी ही रखनी चाहिए। अर्थात आध्यात्मिक ज्ञान को केवल आध्यात्मिक लोग ही समझ सकते हैं, इसलिए सांसरिक लोगों में आध्यात्मिक ज्ञान का हीरा ना ही दिखाना चाहिए, क्यूंकी वहाँ पर उसका कोई सही मूल्य नहीं जान सकता है।

३६. **कुटिल वचन सबसे बुरा, जारि कर तन हार। \
साधु वचन जल रूप, बरसे अमृत धार॥**

> **भावार्थ** - कबीर दास जी कहते हैं, कटु वचन बहुत बुरे होते हैं और उनकी वजह से पूरा बदन जलने लगता है। जबकि मधुर वचन शीतल जल की तरह हैं और जब बोले जाते हैं तो ऐसा लगता है कि अमृत बरस रहा है।

३७. **जग में बैरी कोई नहीं, जो मन शीतल होय। \
यह आपा तो ड़ाल दे, दया करे सब कोय॥**

> **भावार्थ** - कबीर दास जी कहते हैं कि अगर अपने मन में शीतलता हो तो इस संसार में कोई बैरी नहीं प्रतीत होता। अगर आदमी अपना अहंकार छोड़ दे तो उस पर हर कोई दया करने को तैयार हो जाता है।

३८. **मैं रोऊँ जब जगत को, मोको रोवे न होय। \
मोको रोबे सोचना, जो शब्द बोय की होय॥**

> **भावार्थ** - कबीर दास जी कहते हैं, मैं संसार में सभी के दुख देखकर रोता हूँ (दुखी होता हूँ) लेकिन कोई भी मेरा दुख नहीं देख पाता है। मेरा दुःख केवल वही सझ सकता है, जो मेरे शब्दों को समझता है।

३९. **सोवा साधु जगाइए, करे नाम का जाप। \
यह तीनों सोते भले, साकित सिंह और साँप॥**

> **भावार्थ** - कबीर दास जी कहते हैं की यदि साधू (सज्जन) सो रहा है तो उसे जगाना उचित है, क्यूंकी उसके जगने से ज्ञान की वर्षा होगी। वही दूसरी ओर अधर्मी, शेर और साँप को सोने देना ही सही है, क्यूंकी इनके जगने से सिर्फ लोगों को कष्ट और परेशानियाँ ही बढ़ेंगी।

४०. **अवगुन कहूँ शराब का, आपा अहमक साथ। \
मानुष से पशुआ करे दाय, गाँठ से खात॥**

> **भावार्थ** - कबीर दास जी कहते हैं, कि शराब पीने का अवगुण / लत बहुत ही बुरी है, क्यूंकी शराब के नशे में मद मस्त होकर मनुष्य पशुओं कि भांति व्यवहार करने लगता है। समाज में मान सम्मान के साथ आर्थिक स्थिति भी खराब हो जाती है।

४१. **बाजीगर का बांदरा, ऐसा जीव मन के साथ। \
नाना नाच दिखाय कर, राखे अपने साथ॥**

> **भावार्थ** - जैसे बाजीगर (जादूगर) के साथ बंदर होता है, बाजीगर उसे अपने इशारे पर नचाता रहता है। उसी प्रकार यह मन भी जीव (मनुष्य) को अपने इशारों पर नचाता रहता है। जबकि मनुष्य को अपने मन पर काबू रखना चाहिए।

४२. **अटकी भाल शरीर में तीर रहा है टूट। \
चुम्बक बिना निकले नहीं कोटि पटन को फ़ूट॥**

> **भावार्थ** - कबीर दास जी कहते है, जिस प्रकार योद्धा के शरीर में भाले की टूटी हुई नोक बिना चुंबक की सहायता से नहीं निकाली जा सकती है, उसी प्रकार मन में व्याप्त बुराई को बिना सतगुरु रूपी चुंबक के निकालना संभव नहीं है।

४३. **कबीरा जपना काठ की, क्या दिख्लावे मोय। \
ह्रदय नाम न जपेगा, यह जपनी क्या होय॥**

> **भावार्थ** - कबीर दास जी कहते हैं, कि इस लकड़ी कि बनी माला को जपने से क्या दिखावा कर रहे हो? जब तक अपने हृदय / मन से ईश्वर का नाम / जप नहीं करोगे, तब तक इसका कोई फायदा नहीं है। इसलिए लकड़ी की माला को छोडकर मन रूपी माला से भगवान का भजन करो (स्मरण करो), वही महत्वपूर्ण है।

४४. **पतिवृता मैली, काली कुचल कुरूप। \
पतिवृता के रूप पर, वारो कोटि सरूप॥**

> **भावार्थ** - कबीर दास जी कहते हैं, पवित्रता मैली ही भली है फिर चाहे वह रंग में काली हो, फटे वस्त्र पहने हुये और कुरूप हो। इस पवित्रता के रूप पर भी मैं करोड़ों सुंदरियों को न्यौछावर करता हूँ।

४५. **बैध मुआ रोगी मुआ, मुआ सकल संसार। \
एक कबीरा ना मुआ, जेहि के राम अधार॥**

> **भावार्थ** - कबीर दास जी कहते हैं, बैद्य जो चिकित्सा करता है वह भी मरेगा, रोगी रोग के कारण मर जाएगा, इसी प्रकार सारा संसार मरेगा। वह कहते हैं कि मै (कबीर दास) तो मरूंगा ही नहीं। यदि राम नहीं मरता तो मैं भी नहीं मरूंगा। मेरा आधार वह राम है जो अनादि, अनंत, अनश्वर है। मैं उसी में समाहित हूं, उसी में लीन हूं। इसलिए जब तक वह ब्रह्म है तब तक मैं भी हूं।

४६. **हर चाले तो मानव, बेहद चले सो साध। \
हद बेहद दोनों तजे, ताको भता अगाध॥**

> **भावार्थ** - संत कबीर दास जी कहते है, जो थोड़ा थोड़ा जप करे वह मानव है, जो अधिक स्मरण व जप करे वह साधु है। परंतु जो हद और बेहद अर्थात जो स्मरण व जप करते ही नही, हमेशा सोये रहते हैं उनके साथ क्या अगाध हुआ, पता नहीं?

४७. **राम रहे बन भीतरे, गुरु की पूजा ना आस। \
रहे कबीर पाखण्ड सब, झूठे सदा निराश॥**

> **भावार्थ** - कबीर दास जी कहते हैं, जो राम राम मन से जपते है, परंतु गुरु के उपदेशों का न तो पालन करते है और न ही गुरु सेवा की इच्छा रखते हैं। ऐसे लोग पाखण्डी, झूठे होते हैं, ये हमेशा निराश रहते हैं। उनकी इस झूठी भक्ति का कोई फल उन्हें प्राप्त नहीं होता है।

४८. **जाके जिव्या बन्धन नहीं, ह्र्दय में नहीं साँच। \
वाके संग न लागिये, खाले वटिया काँच॥**

> **भावार्थ** - कबीर दास जी कहते हैं, जिनका अपनी जीभ अर्थात वाणी पर नियंत्रण नहीं होता है, साथ ही उनके हृदय में सत्य नहीं होता है। ऐसे लोग औषधि की खाली कांच की शीशी की भांति होते हैं, इनसे आपको कोई लाभ नहीं होता है, वरन नुकसान अवश्य पहुंच सकता है, इनकी संगति कभी नहीं करनी चाहिए।

४९. **तीरथ गये ते एक फल, सन्त मिले फल चार। \
सत्-गुरु मिले अनेक फल, कहें कबीर विचार॥**

> **भावार्थ** - कबीर दास जी का विचार है, कि किसी तीर्थ जाने से एक फल की प्राप्ति होती है, संतो की संगति से चार फलों की प्राप्ति होती है। लेकिन एक सदगुरु मिल जाये तो उससे अनेक फलों की प्राप्ति होती है अर्थात सद्गुरु के मिलने से जीवन धन्य हो जाता है।

५०. **सुमरण से मन लाइए, जैसे पानी बिन मीन। \
प्राण तजे बिन बिछड़े, सन्त कबीर कह दीन ॥**

> **भावार्थ** - संत शिरोमणि कबीर दास जी कहते है, ईश्वर का स्मरण उसी प्रकार करना चाहिए, जिस प्रकार मछली पानी से दूर जाने पर अपने प्राण त्याग देती है। उसी प्रकार की भक्ति से ही जीवन धन्य होता है।

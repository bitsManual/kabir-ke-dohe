# संत कबीर जी के दोहों का संग्रह — 101 to 150

१०१. **तब लग तारा जगमगे, जब लग उगे न सूर। \
तब लग जीव जग कर्मवश, ज्यों लग ज्ञान न पूर ॥**

> **भावार्थ** - कबीर दास जी कहते हैं, आकाश में तारे तभी तक जगमगाते रहते हैं जब तक सूर्य का उदय नहीं होता है, जैसे ही सूर्य उदय होता है उन सभी की रोशनी चमक खतम हो जाती है। उसी प्रकार जब तक जीव को ज्ञान की प्राप्ति नहीं हो जाती तब तक वह सांसरिक मोह माया, भोग विलास में लिप्त रहता है और दुखों को झेलता हुआ जीवन-मरण के चक्रव्युव्ह में फंसा रहता हैं। परंतु जब उसे वास्तविक ज्ञान की प्राप्ति हो जाती है, तब वह इन सबसे ऊपर उठ जाता है।

१०२. **आस पराई राख्त, खाया घर का खेत। \
औरन कोप्त बोधता, मुख में पड़ रेत ॥**

> **भावार्थ** - कबीर दास जी कहते हैं, कि तू दूसरों की रखवाली करता है और अपने घर को नहीं देखता यानि तू दूसरों को ज्ञान सिखाता है और स्वयं क्यों नहीं परमात्मा का भजन करता।

१०३. **सोना, सज्जन, साधु जन, टूट जुड़ै सौ बार। \
दुर्जन कुम्भ कुम्हार के, ऐके धका दरार॥**

> **भावार्थ** - कबीर दास जी कहते हैं, कि सोना, सज्जन पुरुष और साधू जन किसी बात या कारण से अलग होने पर पुनः जुड़ जाते हैं। परंतु कुम्हार का घड़ा एक ही धक्के में टूट कर अलग हो जाता है अर्थात दुर्जन छोटी सी बात पर ही दरार पैदा कर देते हैं।

१०४. **सब धरती कारज करूँ, लेखनी सब बनराय। \
सात समुद्र की मसि करूँ गुरुगुन लिखा न जाय ॥**

> **भावार्थ** - कबीर दास जी गुरु की महिमा का बखान करते हैं, कि सब पृथ्वी को कागज, सब जंगल को कलम, सातों समुद्रों को स्याही बनाकर लिखने पर भी गुरु के गुण नहीं लिखे जा सकते।

१०५. **बलिहारी वा दूध की, जामे निकसे घीव। \
घी साखी कबीर की, चार वेद का जीव ॥**

> **भावार्थ** - कबीर कहते हैं कि मेरी आधी साखी चारों वेदों की जान है तो मैं क्यों न उस दूध का सम्मान करूँ जिसमें घी निकले। जिस प्रकार दूध में घी है इसी भाँति मेरी आधी साखी चारों वेदों का निचोड़ है।

१०६. **आग जो लागी समुद्र में, धुआँ न प्रकट होय। \
सो जाने जो जरमुआ, जाकी लाई होय ॥**

> **भावार्थ** - जब मन में प्रेम की अग्नि लग जाती है तो दूसरा उसे क्यों जाने ? या तो वह जानता है जिसके मन से अग्नि लगी है या आग लगाने वाला जानता है।

१०७. **साधु गाँठि न बाँधई, उदर समाता लेय। \
आगे-पीछे हरि खड़े जब भोगे तब देय ॥**

> **भावार्थ** - साधु गाँठ नहीं बाँधता अर्थात वह भंडारण के लिए ज्यादा अन्न नहीं एकत्र करता है, वह तो पेट भर अन्न लेता है क्योंकि वह जानता है आगे पीछे ईश्वर खड़े हैं। भाव यह है कि परमात्मा सर्वव्यापी है जीव जब माँगता है तब वह उसे देता है।

१०८. **घट का परदा खोलकर, सन्मुख दे दीदार। \
बाल सने ही सांइया, आवा अन्त का यार ॥**

> **भावार्थ** - कबीरदास जी कहते हैं कि तेरा बालकपन का मित्र और आरंभ से अंत तक का जो मित्र है वह हमेशा तेरे अंदर रहता है, तू जरा अंदर के पर्दे को दूर करके देख तो सम्मुख ही भगवान के दर्शन हो जाएंगे।

१०९. **कबिरा खालिक जागिया, और ना जागे कोय। \
जाके विषय विष भरा, दास बन्दगी होय ॥**

> **भावार्थ** - कबीरदास जी कहते हैं कि इस संसार में या तो परमात्मा जागता है या ईश्वर का भजन करने वाला या पापी जागता है, और कोई नहीं जागता।

११०. **ऊँचे कुल में जामिया, करनी ऊँच न होय। \
सौरन कलश सुरा, भरी, साधु निन्दा सोय ॥**

> **भावार्थ** - यदि सोने के कलश में शराब है तो संत उसे बुरा कहेंगे। इस प्रकार कोई ऊँचे कुल में पैदा होकर बुरा कर्म करे तो वह भी बुरा होता है।

१११. **सुमरण की सुब्यों करो ज्यों गागर पनिहार। \
होले-होले सुरत में, कहैं कबीर विचार ॥**

> **भावार्थ** - कबीरदास जी कहते हैं कि जैसे पनिहारी का ध्यान हर समय गागर पर ही रहता है इसी प्रकार तुम भी हर समय उठते-बैठते ईश्वर में मन लगाओ।

११२. **सब आए इस एक में, डाल-पात फल-फूल। \
कबिरा पीछा क्या रहा, गह पकड़ी जब मूल ॥**

> **भावार्थ** - कबीर दास जी कहते हैं, कि जब जड़ मिट्टी से जुड़ जाती है, तब उसमें डालियाँ, पत्ते फूल सब आते है। इसी प्रकार जब मनुष्य ईश्वर से पकड़ मजबूत बना लेता तो उसे सुख, समृद्धि, वैभव इत्यादि सब चीज़ें प्राप्त हो जाती हैं।

११३. **जो जन भीगे रामरस, विगत कबहूँ ना रूख। \
अनुभव भाव न दरसते, ना दु:ख ना सुख ॥**

> **भावार्थ** - जिस तरह सूखा पेड़ नहीं फलता इसी तरह राम के बिना कोई नहीं फल-फूल सकता। जिसके मन में राम-नाम के सिवा दूसरा भाव नहीं है उनको सुख-दुःख का बंधन नहीं है।

११४. **सिंह अकेला बन रहे, पलक-पलक कर दौर। \
जैसा बन है आपना, तैसा बन है और ॥**

> **भावार्थ** - जिस तरह शेर अकेला जंगल में रहता हुआ पल-पल दौड़ता रहता है जैसा अपना मन वैसा ही औरों का भी इसी तरह मन रूपी शेर अपने शरीर में रहते हुए भी घूमता फिरता है।

११५. **यह माया है चूहड़ी, और चूहड़ा कीजो। \
बाप-पूत उरभाय के, संग ना काहो केहो ॥**

> **भावार्थ** - कबीरदास जी कहते हैं कि यह माया ब्रह्मा भंगी की जोरु है, इसमें ब्रह्मा और जीव दोनों बाप-बेटों को उलझा रखा है मगर यह साथ एक का भी नहीं देगी, तुम भी इसके धोखे में न आओ।

११६. **जहर की जर्मी में है रोपा, अभी खींचे सौ बार। \
कबिरा खलक न तजे, जामे कौन विचार ॥**

> **भावार्थ** - हे कबीर! संसार में जिसने कुछ सोच-विचार रखा है वह ऐसे नहीं छोड़ता उसने तो पहले ही अपनी धरती में विष देकर थाँवला बनाया है। अब सागर से अमृत खींचता है तो क्या लाभ।

११७. **जग मे बैरी कोई नहीं, जो मन शीतल होय। \
यह आपा तो डाल दे, दया करे सब कोय ॥**

> **भावार्थ** - यदि तुम्हारे मन में शांति है तो संसार में तुम्हारा कोई बैरी नहीं। यदि तू घमंड करना छोर दे तो सब तेरे ऊपर दया करेंगे।

११८. **जो जाने जीव न आपना, करहीं जीव का सार। \
जीवा ऐसा पाहौना, मिले ना दूजी बार ॥**

> **भावार्थ** - यदि तुम समझते हो कि वह जीवन हमारा तो उसे राम-नाम से भर दो क्योंकि यह ऐसा मेहमान है जो दुबारा मिलना मुस्किल है।

११९. **कबीर जात पुकारया, चढ़ चन्दन की डार। \
बाट लगाए ना लगे फिर क्या लेत हमार ॥**

> **भावार्थ** - कबीर दास जी कहते हैं कि मैंने चन्दन की डाली पर चढ़ बहुत से लोगों को पुकारकर ठीक रास्ता बताया परंतु जो ठीक रास्ते पर नहीं आता वह ना आवे! हमारा क्या लेता है।अर्थात जो व्यक्ति सही रास्ते का अनुसरण नहीं करते है उसमें उनकी हानि है, मेरा कर्तव्य था सही दिशा दिखाना वह मैंने कर दिया है।

१२०. **लोग भरोसे कौन के, बैठे रहें उरगाय। \
जीय रही लूटत जम फिरे, मैँढ़ा लुटे कसाय ॥**

> **भावार्थ** - कबीर दास जी कहते हैं, कि लोग पता नहीं किसके भरोसे बैठे हैं। मैंढ़ा को जैसे कसाई मारता है, उसी प्रकार यमराज जीव के पीछे फिरता है। फिर भी लोग गुरु कि शिक्षा पाकर उससे बचने का प्रयास पता नही क्यूँ नहीं करते हैं।

१२१. **एक कहूँ तो है नहीं, दूजा कहूँ तो गार। \
है जैसा तैसा हो रहे, रहें कबीर विचार ॥**

> **भावार्थ** - मैं उसे एक कहूँ तो सब जगत दिखता है और यदि दो कहूँ तो बुराई है। हे कबीर! बस विचार यही कहता हूँ कि जैसा है वैसा ही रह।

१२२. **जो तु चाहे मुक्त को, छोड़े दे सब आस। \
मुक्त ही जैसा हो रहे, बस कुछ तेरे पास ॥**

> **भावार्थ** - परमात्मा का कहना है अगर तू मुक्ति चाहता है तो मेरे सिवाय सब आस छोड़ दे और मुझ जैसा हो जा, फिर तुझे कुछ परवाह नहीं रहेगी।

१२३. **साँई आगे साँच है, साँई साँच सुहाय। \
चाहे बोले केस रख, चाहे घौंट भुण्डाय ॥**

> **भावार्थ** - कबीर दास जी कहते हैं, कि ईश्वर (परमात्मा) को सच पसंद है, और वह भी सत्य है। फिर उसके लिए तुम जटा बढ़ा कर सच बोलो या फिर सिर मुंडाकर सच बोलो। कोई फर्क नहीं है। अर्थात सत्य को बदला नहीं जा सकता है, सांसरिक वेश भूषा का उस पर कोई प्रभाव नहीं हैं।

१२४. **अपने-अपने साख की, सबही लीनी मान। \
हरि की बातें दुरन्तरा, पूरी ना कहूँ जान ॥**

> **भावार्थ** - कबीरदास जी कहते हैं कि परमात्मा को पूरी तरह से कोई भी नहीं जान सका है। जिसने भी उनके बारे में थोड़ा भी जान सका है, उसको लगा कि वह सब जान गया है। इसी घमंड की वजह से वह कुछ भी नहीं जान पाया है।

१२५. **खेत ना छोड़े सूरमा, जूझे दो दल मोह। \
आशा जीवन मरण की, मन में राखें नोह ॥**

> **भावार्थ** - जो वीर है वह दो सेनाओं के बीच में भी लड़ता रहेगा। उसे अपने मरने की चिंता नहीं रहती है। वह कभी भी मैदान कायरता से नहीं छोड़ेगा।

१२६. **लीक पुरानी को तजें, कायर कुटिल कपूत। \
लीख पुरानी पर रहें, शातिर सिंह सपूत ॥**

> **भावार्थ** - पुराने मार्ग को कायर, धोखेबाज और नालायक ही छोड़ते हैं। चाहे रास्ता कितना ही बुरा क्यों न हो शेर और योग्य बच्चे अपना पुराना तरीका नहीं छोड़ते हैं और वे इस तरह से चलते हैं कि जिसमें कुछ लाभ हो।

१२७. **सन्त पुरुष की आरसी, सन्तों की ही देह। \
लखा जो चहे अलख को, उन्हीं में लख लेह ॥**

> **भावार्थ** - कबीर दास जी कहते हैं, कि संत पुरुष (साधुओं) का शरीर और मन शीशे कि तरह साफ होता है, उनके मन में ईश्वर दृष्टि आती है। अगर तू ईश्वर के दर्शन करना चाहता है, तो उनके मन में ही देख लें।

१२८. **भूखा-भूखा क्या करे, क्या सुनावे लोग। \
भांडा घड़ निज मुख दिया, सोई पूर्ण जोग ॥**

> **भावार्थ** - तू अपने आपको भूखा-भूखा कहकर क्या सुनाता है, लोग क्या तेरा पेट भर देंगे। याद रख, जिस परमात्मा ने तुझे शरीर और मुँह दिया है वही तेरे काम पूर्ण करेगा।

१२९. **गर्भ योगेश्वर गुरु बिना, लागा हर का सेव। \
कहे कबीर बैकुण्ठ से, फेर दिया शुक्देव ॥**

> **भावार्थ** - यदि किसी ने अपना गुरु नहीं बनाया और जन्म से ही हरि सेवा में लगा हुआ है तो वह शुक्रदेव की तरह है।

१३०. **प्रेमभाव एक चाहिए, भेष अनेक बनाय। \
चाहे घर में वास कर, चाहे बन को जाय ॥**

> **भावार्थ** - चाहे लाख तरह के भेष बदलें। घर रहें, चाहे वन में जाएं परंतु सिर्फ प्रेम भाव होना चाहिए। अर्थात संसार में किसी भी स्थान पर, किसी भी स्थिति में रहें प्रेम भाव से रहना चाहिए।

१३१. **कांचे भाडें से रहे, ज्यों कुम्हार का देह। \
भीतर से रक्षा करे, बाहर चोई देह ॥**

> **भावार्थ** - जिस तरह कुम्हार बहुत ध्यान व प्रेम से कच्चे बर्तन को बाहर से चोट देता (थपथपाता) है और भीतर से सहारा देता है। उसी प्रकार गुरु को शिष्य का ध्यान रखना चाहिए।

१३२. **साँई ते सब होते है, बन्दे से कुछ नाहिं। \
राई से पर्वत करे, पर्वत राई माहिं ॥**

> **भावार्थ** - ईश्वर जो चाहे कर सकता है बंदा कुछ नहीं कर सकता वह राई का पहाड़ बना सकता है और पहाड़ को राई कर दे, यानि छोटे को बड़ा और बड़े को छोटा कर सकता है।

१३३. **केतन दिन ऐसे गए, अन रुचे का नेह। \
अवसर बोवे उपजे नहीं, जो नहीं बरसे मेह ॥**

> **भावार्थ** - बिना प्रेम की भक्ति के वर्षों बीत गए तो ऐसी भक्ति से क्या लाभ ? जैसे बंजर जमीन में बोने से फल नहीं प्राप्त होता चाहे कितना ही मेह बरसे। ऐसे ही बिना प्रेम की भक्ति फलदायक नहीं होती।

१३४. **एक ते अनन्त अन्त एक हो जाय। \
एक से परचे भया, एक मोह समाय ॥**

> **भावार्थ** - कबीर दास जी कहते हैं कि हम सब उस एक परमात्मा के ही अंश हैं, उसी से अनेक हुये हैं। और पुनः सब एक ही हो जाएंगे अर्थात उसी में विलीन हो जाएंगे।

१३५. **साधु सती और सूरमा, इनकी बात अगाध। \
आशा छोड़े देह की, तन की अनथक साध ॥**

> **भावार्थ** - साधु, सती, सूरमा की बातें न्यारी हैं। यह अपने जीवन की परवाह नहीं करते हैं इसलिए इनमें साधन भी अधिक हैं। साधारण जीव उनकी समानता नहीं कर सकता।

१३६. **हरि संगत शीतल भया, मिटी मोह की ताप। \
निशिवासर सुख निधि, लहा अन्न प्रगटा आप ॥**

> **भावार्थ** - कबीर दास जी कहते हैं, कि हरि समरण (संगति) से जीवतमा को शांति प्राप्त हो गयी। मोह की ताप अग्नि शांत हो गयी (मिट गयी)। हृदय में ईश्वर के दर्शन होने लगे और दिन रात सुख शांति से व्यतीत होने लगे।

१३७. **आशा का ईंधन करो, मनशा करो बभूत। \
जोगी फेरी यों फिरो, तब वन आवे सूत ॥**

> **भावार्थ** - कबीरदास जी कहते हैं कि ऐ जोगी! तुम आशा और तृष्णा को फूँककर राख करके फेरी करो तब सच्चे जोगी बन सकोगे।

१३८. **आग जो लगी समुद्र में, धुआँ ना प्रकट होय। \
सो जाने जो जरमुआ, जाकी लाई होय ॥**

> **भावार्थ** - कबीर दास जी कहते हैं कि मन के चिंताग्रस्त होने की स्थिति कुछ ऐसी ही होती है, जैसे समुद्र के भीतर आग लगी हो। इसमें से न धुआं निकलती है और न वह किसी को दिखाई देती है। इस आग को वही पहचान सकता है, जो खुद इस से हो कर गुजरा हो।

१३९. **अटकी भाल शरीर में, तीर रहा है टूट। \
चुम्बक बिना निकले नहीं, कोटि पठन को फूट ॥**

> **भावार्थ** - जैसे कि शरीर में वीर की भाल अटक जाती है और वह बिना चुंबक के नहीं निकल सकती इसी प्रकार तुम्हारे मन में जो खोट (बुराई) है वह किसी महात्मा के बिना निकल नहीं सकती, इसलिए तुम्हें सच्चे गुरु की आवश्यकता है।

१४०. **अपने-अपने साख की, सब ही लीनी भान। \
हरि की बात दुरन्तरा, पूरी ना कहूँ जान ॥**

> **भावार्थ** - हरि का भेद पाना बहुत कठिन है पूर्णतया कोई भी न पा सका। बस जिसने यह जान लिया कि मैं सब कुछ जानता हूँ मेरे बराबर अब इस संसार में कौन है, इसी घमंड में होकर वास्तविकता से प्रत्येक वंचित ही रह गया।

१४१. **आस पराई राखता, खाया घर का खेत। \
और्न को पथ बोधता, मुख में डारे रेत ॥**

> **भावार्थ** - कबीर दास जी कहते हैं, कि तू दूसरों की रखवाली करता है और अपने घर को नहीं देखता यानि तू दूसरों को ज्ञान सिखाता है और स्वयं क्यों नहीं परमात्मा का भजन करता।

१४२. **आवत गारी एक है, उलटन होय अनेक। \
कह कबीर नहिं उलटिये, वही एक की एक ॥**

> **भावार्थ** - गाली आते हुए एक होती है परंतु उलटने पर बहुत हो जाती है। कबीरदास जी कहते हैं कि गाली के बदले में अगर उलट कर गाली न दोगे तो एक-की-एक ही रहेगी।

१४३. **आहार करे मनभावता, इंद्री की स्वाद। \
नाक तलक पूरन भरे, तो कहिए कौन प्रसाद ॥**

> **भावार्थ** - जो मनुष्य इंद्रियों के स्वाद के लिए पूर्ण नाक तक भरकर खाये तो प्रसाद कहाँ रहा? तात्पर्य यह है कि भोजन या आहार शरीर की रक्षा के लिए सोच समझकर करें तभी वह उत्तम होगा। अर्थात सांसारिक भोग उपभोग ईश्वर का प्रसाद समझकर ग्रहण करें।

१४४. **आए हैं सो जाएँगे, राजा रंक फकीर। \
एक सिंहासन चढ़ि चले, एक बाँधि जंजीर ॥**

> **भावार्थ** - कबीर दास जी कहते हैं, जो इस संसार मे आया है, उसे जाना है चाहे वह राजा हो या फकीर (कंगाल) हो। लेकिन कोई सिंहासन पर बैठ कर जाएगा और कोई जंजीरों में बंधकर जाएगा। अर्थात जिसने अच्छे कर्म किए होंगे वह सम्मान के साथ जाएगा और जिसने बुरे कर्म किए होंगे वह कष्ट के साथ जाएगा।

१४५. **आया था किस काम को, तू सोया चादर तान। \
सूरत सँभाल ए काफिला, अपना आप पह्चान ॥**

> **भावार्थ** - कबीरदास जी कहते हैं की ऐ तू चादर तान कर सो रहा है, अपने होश ठीक कर और अपने आप को पहचान, तू किस काम के लिए आया था और तू कौन है? स्वयं को पहचान और अच्छे कर्म कर।

१४६. **उज्जवल पहरे कापड़ा, पान-सुपरी खाय। \
एक हरि के नाम बिन, बाँधा यमपुर जाय ॥**

> **भावार्थ** - कबीर दास जी कहते हैं कि मनुष्य उजले कपड़े पहनता है और पान-सुपारी खाकर भी अपने तन को मैला नहीं होने देता परंतु हरि का नाम न लेने पर यमदूत द्वारा बंधा हुआ नर्क में जाएगा।

१४७. **उतते कोई न आवई, पासू पूछूँ धाय। \
इतने ही सब जात है, भार लदाय लदाय ॥**

> **भावार्थ** - कबीरदास जी कहते हैं कि कोई भी जीव स्वर्ग से नहीं आता है कि वहाँ का कोई हाल मालूम हो सके, यह बात पूछने से मालूम है कि उसको कुछ नहीं मालूम है, किन्तु यहाँ से जो जीव जाया करते हैं वे दुष्कर्मों के पोटरे बाँध के ले जाते हैं।

१४८. **अवगुन कहूँ शराब का, आपा अहमक होय। \
मानुष से पशुआ भया, दाम गाँठ से खोय ॥**

> **भावार्थ** - कबीर दास जी कहते हैं, कि शराब के अवगुण कहता हूँ, क्यूंकी इससे मनुष्य अपना आपा (अस्तित्व) खो देता है, और पशुओं कि तरह व्यवहार करने लगता है। साथ ही उसका एकत्रित धन भी ख़रच होता जाता है।

१४९. **एक कहूँ तो है नहीं, दूजा कहूँ तो गार। \
है जैसा तैसा रहे, रहे कबीर विचार ॥**

> **भावार्थ** - मैं उसे एक कहूँ तो सब जगत दिखता है और यदि दो कहूँ तो बुराई है। हे कबीर! बस विचार यही कहता हूँ कि जैसा है वैसा ही रह।

१५०. **ऐसी वाणी बोलिए, मन का आपा खोए। \
औरन को शीतल करे, आपौ शीतल होय ॥**

> **भावार्थ** - कबीर दास जी कहते हैं, कि हमेशा वाणी में मधुरता रखनी चाहिए और घमंड का त्याग करना चाहिए। जिससे औरों में भी शीतलता बनी रहे, साथ ही आपका मन भी शांत बना रहे।

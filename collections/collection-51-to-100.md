# संत कबीर जी के दोहों का संग्रह — 51 to 100

५१. **समझाये समझे नहीं, पर के साथ बिकाय। \
मैं खींचत हूँ आपके, तू चला जमपुर जाए ॥**

> **भावार्थ** - कबीर दास जी कहते हैं, मैं तुझे अपनी ओर खींच रहा हूँ, लेकिन तू दूसरों के हाथ बिक रहा है, और यमलोक को जा रहा है। मेरे लाख समझाने पर भी तू नहीं समझता है।

५२. **हंसा मोती विण्न्या, कुञ्च्न थार भराय। \
जो जन मार्ग न जाने, सो तिस कहा कराय॥**

> **भावार्थ** - सोने के थाल में मोती भरे हुए बिक रहे हैं। लेकिन जो उनकी कद्र नहीं जानते वह क्या करें, उन्हे तो हंस रूपी जौहरी हीं पहचान कर ले सकता है।

५३. **कहना सो कह दिया, अब कुछ कहा न जाय। \
एक रहा दूजा गया, दरिया लहर समाय॥**

> **भावार्थ** - मुझे जो कहना था वो मैंने कह दिया और अब जा रहा हूँ, मुझसे अब कुछ और कहा नहीं जाता। एक ईश्वर के अलावा सब नश्वर है और हम सब इस संसार को छोड़ कर चले जायेंगे। लहरें कितनी भी ऊंची उठ जाएँ वो वापस नदी में हीं आकार उसमें समा जाएँगी ठीक उसी प्रकार हम सब को परमात्मा के पास वापस लौट जाना है।

५४. **वस्तु है ग्राहक नहीं, वस्तु सागर अनमोल। \
बिना करम का मानव, फिरैं डांवाडोल॥**

> **भावार्थ** - ज्ञान जैसी अमूल्य वस्तु तो उपस्थित है, परंतु उसको कोई लेने वाला नहीं है क्योंकि ज्ञान, बिना सेवा के नहीं मिलता और सेवा करने वाला कोई नहीं है इसलिए कोई भक्ति और सेवा कर सकता है तो ले सकता है।

५५. **कली खोटा जग आंधरा, शब्द न माने कोय। \
चाहे कहँ सत आइना, जो जग बैरी होय॥**

> **भावार्थ** - यह कलयुग खोटा है और सारा जग अंधा है मेरी बातों को कोई नहीं मानता बल्कि जिसको भली बात बताता हूँ वही मेरा दुश्मन हो जाता है।

५६. **कामी, क्रोधी, लालची, इनसे भक्ति न होय। \
भक्ति करे कोइ सूरमा, जाति वरन कुल खोय॥**

> **भावार्थ** - कबीरदास जी कहते हैं कि कामी, क्रोधी, लोभी इन तीनों से भक्ति नहीं हो सकती। भक्ति तो कोई शूरवीर ही कर सकता है जिसने जाति, वर्ण और कुल का मोह त्याग दिया हो।

५७. **जागन में सोवन करे, साधन में लौ लाय। \
सूरत डोर लागी रहे, तार टूट नाहिं जाय॥**

> **भावार्थ** - कबीर दास जी कहते हैं, कि जगते हुए मे भी सोये हुए के समान हरि को याद करते रहना चाहिए। कहीं ऐसा न हो कि हरि नाम का तार टूट जाय। अर्थात प्राणी को जागते-सोते हर समय ईश्वर का स्मरण करते रहना चाहिए।

५८. **साधु ऐसा चाहिए, जैसा सूप सुभाय। \
सार-सार को गहि रहे, थोथ देइ उड़ाय॥**

> **भावार्थ** - जैसे अनाज साफ करने वाला सूप होता हैं वैसे इस दुनिया में सज्जनों की जरुरत हैं जो सार्थक चीजों को बचा ले और निरर्थक को चीजों को निकाल दे।

५९. **लागी लगन छूटे नाहिं, जीभ चोंच जरि जाय। \
मीठा कहा अंगार में, जाहि चकोर चबाय॥**

> **भावार्थ** - जिस वस्तु कि किसी को लगन लग जाती है उसे वह नहीं छोड़ता। चाहे कितनी हीं हानि क्यूँ न हो जाय, जैसे अंगारे में क्या मिठास होती है जिसे चकोर (पक्षी) चबाता है? अर्थ यह है कि चकोर कि जीभ और चोंच भी जल जाय तो भी वह अंगारे को चबाना नहीं छोड़ता वैसे हीं भक्त को जब ईश्वर कि लगन लग जाती है तो चाहे कुछ भी हो वह ईश्वर भक्ति नहीं छोड़ता।

६०. **भक्ति गेंद चौगान की, भावे कोई ले जाय। \
कह कबीर कुछ भेद नाहिं, कहां रंक कहां राय॥**

> **भावार्थ** - कबीरदास जी कहते हैं कि ईश्वर भक्ति तो गेंद के समान है। चाहे जो ले जाय इसमे क्या राजा और क्या कंगाल किसी में कुछ भेद नहीं समझा जाता। चाहे जो ले जाय।

६१. **घट का परदा खोलकर, सन्मुख दे दीदार। \
बाल सनेही सांइयाँ, आवा अन्त का यार॥**

> **भावार्थ** - कबीरदास जी कहते हैं की जो तुम्हारे बचपन का मित्र और आरंभ से अन्त तक का मित्र है, जो हमेशा तुम्हारे अन्दर रहता है। तू जरा अपने अन्दर के परदे को हटा कर देख। तुम्हारे सामने हीं भगवान आ जाएंगे।

६२. **अन्तर्यामी एक तुम, आत्मा के आधार। \
जो तुम छोड़ो हाथ तो, कौन उतारे पार॥**

> **भावार्थ** - हे प्रभु आप हृदय की बात जानने वाले और आप हीं आत्मा के मूल हो, जो तुम्हीं हांथ छोड़ दोगे तो हमें और कौन पार लगाएगा।

६३. **मैं अपराधी जन्म का, नख-सिख भरा विकार। \
तुम दाता दु:ख भंजना, मेंरी करो सम्हार॥**

> **भावार्थ** - मै जन्म से हीं अपराधी हूँ, मेरे नाखून से लेकर चोटी तक विकार भरा हुआ है, तुम ज्ञानी हो दु:खों को दूर करने वाले हो, हे प्रभु तुम मुझे सम्हाल कर कष्टों से मुक्ति दिलाओ।

६४. **प्रेम न बाड़ी ऊपजै, प्रेम न हाट बिकाय। \
राजा-परजा जेहि रुचें, शीश देई ले जाय॥**

> **भावार्थ** - प्रेम न तो बागों में उगता है और न बाज़ारों में बिकता है, राजा या प्रजा जिसे वह अच्छा लगे वह अपने आप को न्योछावर कर के प्राप्त कर लेता है।

६५. **प्रेम प्याला जो पिये, शीश दक्षिणा देय। \
लोभी शीश न दे सके, नाम प्रेम का लेय॥**

> **भावार्थ** - जो प्रेम का प्याला पीता है वह अपने प्रेम के लिए बड़ी से बड़ी आहूति देने से भी नहीं हिचकता, वह अपने सर को भी न्योछावर कर देता है। लोभी अपना सिर तो दे नहीं सकता, अपने प्रेम के लिए कोई त्याग भी नहीं कर सकता और नाम प्रेम का लेता है।

६६. **सुमिरन में मन लाइए, जैसे नाद कुरंग। \
कहैं कबीर बिसरे नहीं, प्रान तजे तेहि संग॥**

> **भावार्थ** - कबीर दास जी कहते हैं कि भक्त ईश्वर की साधना में इस प्रकार मन लगाता है, उसे एक क्षण के लिए भी भुलाता नहीं, यहाँ तक की प्राण भी उसी के ध्यान में दे देता है। अर्थात वह प्रभु भक्ति में इतना तल्लीन हो जाता है की उसे शिकारी (प्राण हरने वाला) के आने का भी पता नहीं चलता।

६७. **सुमरित सुरत जगाय कर, मुख के कछु न बोल। \
बाहर का पट बन्द कर, अन्दर का पट खोल॥**

> **भावार्थ** - कबीर दास जी कहते हैं, एकचित्त होकर परमात्मा का सुमिरन कर और मुँह से कुछ न बोल, तू बाहरी दिखावे को बंद कर के अपने सच्चे दिल से ईश्वर का ध्यान कर।

६८. **छीर रूप सतनाम है, नीर रूप व्यवहार। \
हंस रूप कोई साधु है, सत का छाननहार॥**

> **भावार्थ** - परमात्मा का सच्चा नाम दूध के समान है और पानी के जैसा इस संसार का व्यवहार है। पानी मे से दूध को अलग करने वाला हंस जैसा साधू (सच्चा भक्त) होता है। जो दूध को पानी मे से छानकर पी जाता है और पानी छोड़ देता है।

६९. **ज्यों तिल मांही तेल है, ज्यों चकमक में आग। \
तेरा सांई तुझमें, बस जाग सके तो जाग॥**

> **भावार्थ** - जिस तरह तिलों में तेल और चकमक पत्थर में आग छुपी रहती है। वैसे हीं तेरा सांई (मालिक) परमात्मा तुझमें है अगर तू जाग सकता है तो जाग और अपने अंदर ईश्वर को देख और अपने आप को पहचान।

७०. **जा करण जग ढ़ूँढ़िया, सो तो घट ही मांहि। \
परदा दिया भरम का, ताते सूझे नाहिं॥**

> **भावार्थ** - जिस भगवान को तू सारे संसार में ढूँढता फिरता है। वह मन में ही है। तेरे अंदर भ्रम का परदा दिया हुआ है इसलिए तुझे भगवान दिखाई नहीं देते।

७१. **जबही नाम हिरदे घरा, भया पाप का नाश। \
मानो चिंगरी आग की, परी पुरानी घास॥**

> **भावार्थ** - कबीरदास जी कहते हैं कि भगवान का नाम लेते ही पाप का नाश हो जाता है। जिस तरह अग्नि की चिंगारी पुरानी घास पर पड़ते ही घास जल जाती है। इसी तरह ईश्वर का नाम लेते ही सारे पाप दूर हो जाते हैं।

७२. **नहीं शीतल है चन्द्रमा, हिंम नहीं शीतल होय। \
कबीरा शीतल सन्त जन, नाम सनेही सोय॥**

> **भावार्थ** - कबीर जी कहते है कि न तो शीतलता चंद्रमा में है न ही शीतलता बर्फ में है वही सज्जन शीतल हैं जो परमात्मा के प्यारे हैं अर्थात वास्तविकता मन की शांति ईश्वर-नाम में है।

७३. **आहार करे मन भावता, इंदी किए स्वाद। \
नाक तलक पूरन भरे, तो का कहिए प्रसाद॥**

> **भावार्थ** - जो मनुष्य इंद्रियों के स्वाद के लिए पूर्ण नाक तक भरकर खाये तो प्रसाद कहाँ रहा? तात्पर्य यह है कि भोजन या आहार शरीर की रक्षा के लिए सोच समझकर करें तभी वह उत्तम होगा। अर्थात सांसारिक भोग उपभोग ईश्वर का प्रसाद समझकर ग्रहण करें।

७४. **जब लग नाता जगत का, तब लग भक्ति न होय। \
नाता तोड़े हरि भजे, भगत कहावें सोय॥**

> **भावार्थ** - कबीरदास जी कहते हैं कि जब तक संसार का संबंध है यानी मन सांसारिक वस्तुओं में आसक्त है तब तक भक्ति नहीं हो सकती जो संसार का संबंध तोड़ दे और भगवान का भजन करे, वही भक्त होते हैं।

७५. **जल ज्यों प्यारा माहरी, लोभी प्यारा दाम। \
माता प्यारा बारका, भगति प्यारा नाम॥**

> **भावार्थ** - कबीर दास जी कहते हैं, जैसे मछ्ली को पानी प्यारा लगता है, लोभी को धन प्यारा लगता है, माता को पुत्र प्यारा लगता है, वैसे ही भक्त को भगवान प्यारे लगते है।

७६. **दिल का मरहम ना मिला, जो मिला सो गर्जी। \
कह कबीर आसमान फटा, क्योंकर सीवे दर्जी॥**

> **भावार्थ** - लोगों का स्वार्थ देखकर मनरूपी आकाश फट गया। उसे दर्जी क्योंकर सी सकता है! वह तो तब ही ठीक हो सकता है, जब कोई हृदय का मर्म जानने वाला मिले।

७७. **बानी से पह्चानिये, साम चोर की घात। \
अन्दर की करनी से सब, निकले मुँह कई बात॥**

> **भावार्थ** - सज्जन और दुष्ट को उसकी बातों से पहचाना जाता है क्योंकि उसके अंदर का सारा वर्णन उसके मुँह द्वारा पता चलता है। व्यक्ति जैसे कर्म करता है उसी के अनुसार उसका व्यवहार बनता है।

७८. **जब लगि भगति सकाम है, तब लग निष्फल सेव। \
कह कबीर वह क्यों मिले, निष्कामी तज देव॥**

> **भावार्थ** - जब तक भक्ति इच्छा सहित है तब तक परमात्मा की सेवा व्यर्थ है। अर्थात भक्ति बिना कामनाओं के करनी चाहिए। कबीरदास जी कहते हैं कि जब तक इच्छाओं से रहित भक्ति न हो तब तक परमात्मा कैसे मिल सकता है? अर्थात नहीं मिल सकता है।

७९. **फूटी आँख विवेक की, लखे ना सन्त असन्त। \
जाके संग दस-बीस हैं, ताको नाम महन्त॥**

> **भावार्थ** - जिसकी ज्ञान रूपी आँखें फूटी हुई हैं वह सन्त-असन्त को कैसे पहचाने ? उनकी यह स्थिति है, कि जिसके साथ दस-बीस चेले देखें उसी को महन्त समझ लिया।

८०. **दया भाव ह्र्दय नहीं, ज्ञान थके बेहद। \
ते नर नरक ही जायेंगे, सुनि-सुनि साखी शब्द॥**

> **भावार्थ** - जिसके हृदय के अंदर दया तो लेशमात्र नहीं और वह ज्ञान की बातें खूब बनाते हैं वे आदमी चाहे जितनी साखी (भगवान की कथा) क्यों न सुने उन्हें नरक ही मिलेगा।

८१. **दया कौन पर कीजिये, का पर निर्दय होय। \
सांई के सब जीव है, कीरी कुंजर दोय॥**

> **भावार्थ** - किस पर दया करनी चाहिए किस पर निर्दयता करनी चाहिए ? हे मानव तू सब पर समान भाव रख। कीड़ा और हाथी दोनों ही परमात्मा के जीव हैं, अर्थात सब को दया दृष्टि से ही देखना चाहिए।

८२. **जब मैं था तब गुरु नहीं, अब गुरु हैं मैं नाय। \
प्रेम गली अति साँकरी, ता में दो न समाय॥**

> **भावार्थ** - कबीर जी कहते हैं कि जब मेरे अंदर मैं (अहंकार) था तब परमात्मा नहीं था, अब परमात्मा है तो अहंकार मिट गया यानी परमात्मा के दर्शन से अहंकार मिट जाता है।

८३. **छिन ही चढ़े छिन ही उतरे, सो तो प्रेम न होय। \
अघट प्रेम पिंजरे बसे, प्रेम कहावे सोय॥**

> **भावार्थ** - जो छिन (तुरंत) में उतरे और छिन में चढ़े उसे प्रेम मत समझो। जो कभी भी घटे नहीं, हरदम शरीर की हड्डियों के भीतर तक में समा जाये वही प्रेम कहलाता है।

८४. **जहाँ काम तहाँ नाम नहिं, जहाँ नाम नहिं वहाँ काम। \
दोनों कबहूँ नहिं मिले, रवि रजनी इक धाम॥**

> **भावार्थ** - कबीर दास जी कहते हैं, जहां काम की भावना होती है वहाँ हरि भजन नही होता, जहां भगवान का भजन और नाम स्मरण किया जाता है वहाँ काम की भावना समाप्त हो जाती है। जिस प्रकार दिन और रात एक साथ नहीं मिल सकते हैं, उसी प्रकार जिस मन में ईश्वर का स्मरण है वहाँ कामनाएँ नहीं रह सकतीं हैं।

८५. **कबीरा धीरज के धरे, हाथी मन भर खाय। \
टूट एक के कारने, स्वान घरै घर जाय॥**

> **भावार्थ** - कबीरदास जी कहते हैं कि हाथी के धैर्य धारण करने से ही वह मन भर भोजन करता है, परंतु कुत्ता धैर्य नहीं धारण करने से घर-घर एक टूक के लिए फिरता है। इसलिए सम्पूर्ण जीवों को चाहिए कि वह धैर्य धारण करे।

८६. **ऊँचे पानी न टिके, नीचे ही ठहराय। \
नीचा हो सो भरिए पिए, ऊँचा प्यासा जाय॥**

> **भावार्थ** - पानी ऊँचे पर नहीं ठहरता है, वह नीचे ही फैलता है। जो नीचा झुकता है वह भर पेट पानी पी लेता है, जो ऊँचा ही खड़ा रहे वह प्यासा रह जाता है।

८७. **सबते लघुताई भली, लघुता ते सब होय। \
जौसे दूज का चन्द्रमा, शीश नवे सब कोय॥**

> **भावार्थ** - संत कबीर दास जी कहते हैं, सबसे छोटा बनकर रहने में सब काम आसानी से निकल जाते हैं जैसे कि दूज के चंद्रमा को सब सिर झुकाते हैं।

८८. **संत ही में सत बांटई, रोटी में ते टूक। \
कहे कबीर ता दास को, कबहूँ न आवे चूक॥**

> **भावार्थ** - जो आदमी सच्चाई को बांटता है यानी सच्चाई का प्रचार करता है और रोटी में से टुकड़ा बाँटता है कबीर दास जी कहते हैं उस भक्त से भूल-चूक नहीं होती।

८९. **मार्ग चलते जो गिरा, ताकों नाहि दोष। \
यह कबिरा बैठा रहे, तो सिर करड़े दोष॥**

> **भावार्थ** - रास्ते चलते-चलते जो गिर पड़े उसका कोई कसूर नहीं माना जाता है, लेकिन कबीरदास जी कहते हैं कि जो बैठा ही रहेगा उसके सिर पर तो कठिन कोस बने ही रहेंगे अर्थात कार्य करने में बिगड़ जाये तो उसे सुधारने का प्रयत्न करें परंतु न करना अधिक दोषपूर्ण है।

९०. **जब ही नाम ह्रदय धरयो, भयो पाप का नाश। \
मानो चिनगी अग्नि की, परि पुरानी घास॥**

> **भावार्थ** - जिस प्रकार अग्नि की चिंगारी पुरानी घास में पड़कर उसको फूँक देती है, वैसे ही हरि के ताप से पाप नष्ट हो जाते हैं। जब भी आपके हृदय में हरि नाम स्मरण दृढ़ हो जाएगा, तभी समस्त पापों का नाश होगा।

९१. **काया काठी काल घुन, जतन-जतन सो खाय। \
काया वैध ईश बस, मर्म न काहू पाय॥**

> **भावार्थ** - शरीर रूपी काठ को काल रूपी घुन की तरह से खाये जा रहे हैं। लेकिन इस शरीर में भगवान भी रहते हैं यह भेद कोई बिरला ही जानता है।

९२. **सुख सागर का शील है, कोई न पावे थाह। \
शब्द बिना साधु नही, द्रव्य बिना नहीं शाह॥**

> **भावार्थ** - शील स्वभाव, सुख का सागर है जिसकी थाह कोई नहीं पा सकता है, वैसे ही भगवान के भजन के बिना साधु नहीं होता है। जैसे धन के बिना शाह (राजा) नहीं कहलाता है।

९३. **बाहर क्या दिखलाए, अनन्तर जपिए राम। \
कहा काज संसार से, तुझे धनी से काम॥**

> **भावार्थ** - कबीर दास जी कहते हैं, तुझे संसार के दिखावे से क्या काम है, तुझे तो अपने भगवान से काम है इसलिए भगवान का स्मरण अन्तर्मन में ही करना चाहिए।

९४. **फल कारण सेवा करे, करे न मन से काम। \
कहे कबीर सेवक नहीं, चहै चौगुना दाम॥**

> **भावार्थ** - जो मनुष्य अपने मन में इच्छा को रखकर निजी स्वार्थ से सेवा करता है वह सेवक नहीं है, वह तो सेवा के बदले कीमत चाहता है, सेवा निःस्वार्थ होनी चाहिए।

९५. **तेरा साँई तुझमें, ज्यों पहुपन में बास। \
कस्तूरी का हिरन ज्यों, फिर-फिर ढ़ूँढ़त घास॥**

> **भावार्थ** - कबीरदास कहते हैं, कि भगवान तुम्हारे अंदर ही वास करता है, जिस प्रकार पुष्पों में सुगंध व्याप्त रहती है। फिर तू कस्तुरी वाले हिरण की भांति घास और जंगल में कस्तुरी ढूँढता फिरता है, जबकि कस्तुरी तो उसकी नाभि में ही होती है।

९६. **कथा-कीर्तन कुल विशे, भवसागर की नाव। \
कहत कबीरा या जगत में नाहि और उपाव॥**

> **भावार्थ** - संत कबीरदास जी कहते है कि संसार रूपी भवसागर से पार उतरने के लिए कथा-कीर्तन की नाव चाहिए इसके अतिरिक्त पार उतरने का कोई और उपाय नहीं है।

९७. **कबिरा यह तन जात है, सके तो ठौर लगा। \
कै सेवा कर साधु की, कै गोविंद गुन गा॥**

> **भावार्थ** - हे कबीर! यह तेरा तन जा रहा है इसे ठिकाने लगा ले। यानी सारे जीवन की मेहनत तेरी व्यर्थ जा रही है। इसे संत सेवा और गोविंद (ईश्वर) का भजन करके अच्छा बना ले।

९८. **तन बोहत मन काग है, लक्ष योजन उड़ जाय। \
कबहु के धर्म अगम दयी, कबहुं गगन समाय॥**

> **भावार्थ** - कबीर दास जी कहते हैं कि मनुष्य का शरीर विमान के समान है और मन कौवे के समान है कि कभी तो नदी में गोते मारता है और कभी आकाश में जाकर उड़ता है।

९९. **जहँ गाहक ता हूँ नहीं, जहाँ मैं गाहक नाँय। \
मूरख यह भरमत फिरे, पकड़ शब्द की छाँय॥**

> **भावार्थ** - कबीर जी कहते हैं कि जिस स्थान पर ग्राहक है वहाँ मैं नहीं हूँ और जहाँ मैं हूँ वहाँ ग्राहक नहीं, यानि मेरी बात को मानने वाले लोग नहीं हैं, बस लोग बिना ज्ञान के भरमाते फिरते हैं।

१००. **कहता तो बहुत मिला, गहता मिला न कोय। \
सो कहता वह जान दे, जो नहिं गहता होय॥**

> **भावार्थ** - कबीर दास जी कहते हैं कि प्रवचन देने वाले तो बहुत मिलते हैं, लेकिन उन पर अमल करने वाला कोई नहीं मिला। इसलिए जो अपने ज्ञान या प्रवचन पर खुद अमल ना करता हो सिर्फ दूसरे को उनके बारे में बताता हो, उन पर आपको भी अमल नहीं करना चाहिए।
